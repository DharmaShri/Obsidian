3. මාරසුත්‌තං

224. ‘‘මාරසෙනප්‌පමද්‌දනං වො, භික්‌ඛවෙ, මග්‌ගං දෙසෙස්‌සාමි; තං සුණාථ. කතමො ච, භික්‌ඛවෙ, මාරසෙනප්‌පමද්‌දනො මග්‌ගො? යදිදං – සත්‌ත බොජ්‌ඣඞ්‌ගා. කතමෙ සත්‌ත? සතිසම්‌බොජ්‌ඣඞ්‌ගො…පෙ.… උපෙක්‌ඛාසම්‌බොජ්‌ඣඞ්‌ගො – අයං ඛො, භික්‌ඛවෙ, මාරසෙනප්‌පමද්‌දනො මග්‌ගො’’ති. තතියං.

‘‘එවංවාදිනො, භික්‌ඛවෙ, අඤ්‌ඤතිත්‌ථියා පරිබ්‌බාජකා එවමස්‌සු වචනීයා – ‘අත්‌ථි පනාවුසො, පරියායො, යං පරියායං ආගම්‌ම පඤ්‌ච නීවරණා දස හොන්‌ති, සත්‌ත බොජ්‌ඣඞ්‌ගා චතුද්‌දසා’ති. එවං පුට්‌ඨා, භික්‌ඛවෙ, අඤ්‌ඤතිත්‌ථියා පරිබ්‌බාජකා න චෙව සම්‌පායිස්‌සන්‌ති, උත්‌තරිඤ්‌ච විඝාතං ආපජ්‌ජිස්‌සන්‌ති. තං කිස්‌ස හෙතු? යථා තං, භික්‌ඛවෙ, අවිසයස්‌මිං. ‘‘නාහං තං, භික්‌ඛවෙ, පස්‌සාමි සදෙවකෙ ලොකෙ සමාරකෙ සබ්‍රහ්‌මකෙ සස්‌සමණබ්‍රාහ්‌මණියා පජාය සදෙවමනුස්‌සාය, යො ඉමෙසං පඤ්‌හානං වෙය්‍යාකරණෙන චිත්‌තං ආරාධෙය්‍ය, අඤ්‌ඤත්‍ර තථාගතෙන වා තථාගතසාවකෙන වා ඉතො වා පන සුත්‌වා’’.


 

හතරවෙනි ධ්‍යානය සම්බන්ධ වූ චින්තනය පමණක් නොව එය හැඳින්වීම සඳහා යොදා  ගන්නා පදය පවා ප්‍රාග් බෞද්ධ දර්ශනයේ හෝ සාහිත්‍යයේ දක්නට නොලැබේ. එයින් සනාථවන එක් වැදගත් කරුණක් නම් එම චින්තනය පමණක් නොව පදය පවා බුදුන් වහන්සේගේ නිර්මාණයක් බවයි. උප (= සමීප) යන පෙර ඈඳිය හා ඊක්ෂ් (= බැලීම ) යන ක්‍රියා පදය එක්කොට ගෙන උපේක්ෂා යනුවෙන් නිර්මාණය කොට ගත් එම පදය, නූතන බටහිර බෞද්ධ විචාරකයන් විසින් "සුඛ පරම මධ්‍යස්ථතාව" (hedonic neutrality ) හෝ "උදාසීනත්වය" (indifference ) යනාදී වශයෙන් පරිවර්තනය කරනු ලැබීය.



වාච්‍යාර්ථයෙන් මෙන්ම ඥාන විභාගී අර්ථයෙන් ද එම පදය "සමීපයෙන් බැලීම" යන වැදගත් අර්ථය ගෙන දේ.  යම් දෙයක්, යම් සංකල්පයක් හෝ යම් අදහසක් වෙත සමීපයෙන් බැලීමට හැකි වන්නේ තමන්ගේ සිත අගතිගාමී එකක් නොවන්නේ නම් පමණි.  අගතිගාමීත්වය තොරවූ සිත, මෘදු, එම නිසා ම, නම්‍ය එකක් වෙයි. මේ හේතු කොට ගෙන  උපේක්ෂා තත්වයට දියුණු කළ සිත අභිඥ්ඥාවන් වෙතට නැමීමට හැකි වේ.
